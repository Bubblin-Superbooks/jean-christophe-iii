<div class="leaf flex"><div class="inner justify"><p class="no-indent  ">käänsi päänsä syrjään. Myöskin Christophe kääntyi poispäin, salaten järkytystään. Sitten katselivat he toisiinsa uudestaan, kirkastunein silmin. Aurinko laski. Nopeita, sinipunaisia, oransin- ja malvankeltaisia värivivahduksia välähteli kylmällä ja kuulaalla taivaalla. Sabina veti vilusta väristen tiukemmin saalia olkapäilleen, liikkeellä, joka oli Christophelle jo ennestään tuttu. Christophe kysyi:</p><p>--- Kuinka te voitte?</p><p>Sabina nyrpisti suutaan, ikäänkuin siihen ei olisi maksanut vaivaa vastata. He katsoivat toisiinsa yhä, onnellisina. Heistä tuntui kuin olisivat he olleet toisiltaan kadoksissa ja löytäneet nyt toisensa jälleen.</p><p>Christophe lopetti viimein hiljaisuuden ja sanoi:</p><p>--- Minä lähden huomenna.</p><p>Sabinan kasvoille tuli pelästynyt ilme:</p><p>--- Te lähdette? toisti hän.</p><p>Christophe kiiruhti lisäämään:</p></div> </div>