<div class="leaf flex"><div class="inner justify"><p>--- Mutta millä, millä tavoin?…</p><p>Rosa ymmärsi:</p><p>--- Hän sai influensan, sinun lähtöiltanasi. Aivan kohta sitten hänet vietiin…</p><p>Christophe voihki:</p><p>--- Mutta, hyvä Jumala, miksi minulle ei kirjoitettu?</p><p>Rosa vastasi.</p><p>--- Minä kirjoitin. En tiennyt sinun osoitettasi: sinä et ollut sitä ilmoittanut. Minä kävin teatterissa kysymässä. Kukaan ei tiennyt sitä.</p><p>Christophe tunsi Rosan araksi ja arvasi, että se homma oli vaatinut häneltä lujaa tahtoa. Hän kysyi nyt:</p><p>--- Pyysikö… pyysikö hän sinua sitä tekemään?</p><p>Rosa pudisti päätänsä:</p><p>--- Ei. Mutta ajattelin, että… Christophe loi häneen kiitollisen katseen. Rosan sydän aivan suli.</p><p>--- Christophe, Christophe-raukkani! virkkoi hän. Ja hän heittäytyi itkien Christophen kaulaan.</p></div> </div>