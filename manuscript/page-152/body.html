<div class="leaf flex"><div class="inner justify"><p>--- Oh, eipä liioin.</p><p>--- Eikö rouva siis käynyt teatterissa?</p><p>--- Ei. Siellä oli liian kuuma. Ja siellä oli liian paljon väkeä. Kotona on mukavampaa. Valot koskevat silmiin ja näyttelijät ovat niin rumia.</p><p>Siitä oli Christophe yhtä mieltä hänen kanssaan. Mutta oli siellä teatterissa vielä muutakin: itse näytelmät.</p><p>--- Kyllä, äännähti Sabina hajamielisesti. Mutta minulla ei ole siihen aikaa.</p><p>--- Mitä te sitten teette aamusta iltaan? Sabina hymyili:</p><p>--- Onhan sitä tekemistä!</p><p>--- Aivan niin, virkkoi Christophe, teillähän on kauppanne.</p><p>--- Oh, hymähti Sabina rauhallisesti, se ei tuota minulle suurta huolta.</p><p>--- Tyttärenne vie siis teiltä kaiken aikanne?</p></div> </div>