<div class="leaf flex"><div class="inner justify"><p>Niin he seisoivat hämärässä huoneessa, itkien kumpikin.</p><p>Viimein veti Rosa kätensä pois. Christophe mutisi yhä:</p><p>--- Anteeksi!…</p><p>Rosa asetti lempeästi kätensä Christophen pään päälle. Christophe nousi ylös. He suutelivat toisiaan vaieten, he tunsivat huulillaan kyyneleittensä kirpeän maun.</p><p>--- Me olemme ystäviä aina, virkkoi Christophe aivan hiljaa.</p><p>Rosa nyökkäsi päätänsä ja lähti pois, liian suruisena voidakseen puhua.</p><p>He ajattelivat, miten tukala on maailma: sitä, joka rakastaa, ei toinen rakasta. Jota rakastetaan, ei itse rakasta. Jota rakastaa ja on rakastettu, erotetaan kerran rakkaastansa… Jokainen kärsii. Ja tuottaa kärsimyksiä toiselle. Ja onnettomin ei ole aina se, joka kärsii.</p></div> </div>