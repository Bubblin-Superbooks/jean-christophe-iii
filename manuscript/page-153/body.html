<div class="leaf flex"><div class="inner justify"><p>--- Oh, ei, tuoko piskuiseni! Hän on niin kiltti, hän huvittelee aivan yksin.</p><p>--- Mutta mikä sitten?</p><p>Christophe pyysi anteeksi utelemistaan. Mutta se vain huvitti Sabinaa.</p><p>--- On niin paljon, paljon, kaikenlaista!</p><p>--- Mitä?</p><p>Rouva ei voinut sanoa. Oli, jos jotakin. Vaikka ei olisikaan ollut muuta kuin nousta vuoteelta, pukeutua, ajatella päivällistä, keittää se, syödä se, ajatella illallista, järjestää hiukan huonettaan… Siihen päivä jo loppui… Ja täytyihän olla vähän aikaa myöskin ollakseen tekemättä mitään…</p><p>--- Eikö teille tule ikävä?</p><p>--- Ei koskaan.</p><p>--- Vaikka ette teekään mitään?</p><p>--- Juuri silloin, kun en tee mitään. Minusta on päinvastoin ikävää tehdä jotain.</p></div> </div>